---
comments: true
date: 2007-12-24 01:42:38
layout: blog
slug: internet-101
title: จุดเริ่มต้นในโลกออนไลน์
wordpress_id: 114
categories:
- Life
tags:
- โลกออนไลน์
- ไทยแวร์
---

โลกออนไลน์ของผม มันก็เริ่มตั้งแต่ชั้นม.๑ เหมือนกันครับ  ก็ช่วงที่ผมรู้จักอินเตอร์เน็ตครั้งแรกนั่นแหละ  ตอนม.๑ ผมไม่ได้ส่งเมลอย่างเดียว และม.๒ เป็นต้นมาผมก็ไม่ได้ทำเว็บอย่างเดียว  นั่นมันเป็นแค่ส่วนหนึ่งครับ จริงๆเป็นส่วนที่ค่อนข้างจะน้อยด้วยซ้ำ ถ้านับเป็นเวลาจริงๆที่ผมออนไลน์  ม.๑ นอกจากจะชอบส่งอีเมลแล้ว  ยังชอบ **chat** มากซะด้วย  ซึ่งช่วงนั้นก็แน่นอนครับ หนีไม่พ้น **Pirch 98** อยู่แล้ว  ผมเริ่มเข้าไปอยู่ในวังวนของการ chat อย่างไม่รู้ตัว  บางครั้งก็ต่อเน็ต (ใช้โมเด็ม 56k ครับที่บ้าน) เพื่อการ chat เพียงอย่างเดียว ไร้สาระจริงๆเลย  ประโยชน์ที่ผมได้จากมันก็คงจะเป็น การรู้จักโลกออนไลน์มากขึ้น  รู้จักผู้คนมากหน้าหลายตา (หรือไม่รู้จักหน้าไม่รู้จักตา)  รู้ว่ายังมีคนที่ไว้ใจไม่ได้อีกเยอะ และที่สำคัญ **ความเร็วในการจิ้มคีย์บอร์ด** ที่เพิ่มขึ้นอีกมหาศาล

พอขึ้นม.๒ ผมเริ่มลองทำเว็บเอง  มันก็เป็นช่วงของการทดลองครับ ลองนั่น ลองนี่ ลองดูเกือบทุกอย่างที่ผมสงสัยในอินเตอร์เน็ต  งานอดิเรกช่วงนั้นก็คือ การเข้าเว็บ Thaiware.com แล้วหาโปรแกรมใหม่ๆมาลองเรื่อย  ผมชอบเว็บไทยแวร์ในช่วงนั้นมาก ซอฟต์แวร์อัพเดทสม่ำเสมอ ส่วนมากเป็นของไทยและฟรีแวร์ เน้นที่ซอฟแวร์อย่างเดียว บรรยากาศในเว็บก็ดูเล็กๆ แต่อบอุ่น ซึ่งแตกต่างกับที่เป็นอยู่ตอนนี้มากครับ  พอเค้าเป็นบริษัทจำกัด ทุกอย่างก็เปลี่ยนไป  ผมไม่พูดดีกว่า แต่ก็ไม่เป็นไรครับ เก็บไว้เป็นความทรงจำดีๆละกัน

เกือบตลอดเวลาที่ผมออนไลน์  ผมจะดาวน์โหลดอะไรสักอย่างไปด้วย ไม่โปรแกรมก็เกม ไม่เกมก็โปรแกรม คงเป็นสองอย่างนี้แหละ  ตอนนั้นยังโหลดเพลงไม่เป็น  ประโยชน์ที่ผมได้ก็คงเป็นการที่ได้รู้จักโปรแกรมต่างๆมากขึ้นเยอะเลยครับ  รู้จักประเภทของโปรแกรมต่างๆ  รู้ว่าอันไหนเด่นอย่างไร  แต่มันก็แค่คร่าวๆน่ะ เพราะผมไม่ชอบติดอยู่กับอะไรนานๆ

ยังไม่จบนะครับ ไว้ผมจะมาต่อพรุ่งนี้อีกที ตอนนี้ง่วงแล้ว ราตรีสวัสดิ์ครับ
