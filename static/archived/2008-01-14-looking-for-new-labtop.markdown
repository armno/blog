---
comments: true
date: 2008-01-14 12:52:49
layout: blog
slug: looking-for-new-labtop
title: มองหาโน้ตบุ๊คตัวใหม่
wordpress_id: 119
categories:
- Life
tags:
- My IBM
- Vaio
- โน้ตบุ๊ค
---

ทุกวันนี้ใช้โน้ตบุ๊ค** IBM ThinkPad R32** รุ่นปี 2003 อยู่ครับ  ดูจากปีที่ผลิตแล้วก็น่าจะเดาได้ว่า สภาพมันตอนนี้จะเหลือขนาดไหน  ปัญหาเริ่มรุมเร้าจากความชราของมันครับ  ตั้งแต่ขอบจอแตก ชาร์ตแบตก็เข้ามั่งไม่เข้ามั่ง  แบตเตอรี่ปล่อยทิ้งไว้เฉยๆแบบไม่เปิดเครื่อง พลังงานดันลดไปซะงั้น  ดูจากปัญหาต่างๆแล้ว มันไม่น่าจะใช้งานต่อได้  แต่จริงๆแล้วถ้ามีไฟเลี้ยงมัน มันสามารถทำงานได้ปกติครับ  เพราะว่าสเปคหมอนี่ก็ใช่ย่อยเหมือนกันนะ บางครั้งยังรู้สึกว่าเร็วกว่าเครื่องเพื่อนที่ซื้อมาใหม่เลย  ผมว่าความเร็วของคอมนี่นอกจากจะอยู่ที่สเปคแล้ว  การปรับแต่งเครื่องก็สำคัญไม่แพ้กันนะพี่น้อง

ผมรักโน้ตบุ๊คตัวนี้มากนะครับ เพราะมันได้ทำประโยชน์ให้ผมหลายอย่างมากๆ  **ชอบตรงที่ความอึดถึก ตามแบบฉบับของ IBM** เขาน่ะครับ  ถึงแม้หน้าตาจะโบราณไปหน่อย  แต่ถ้าแข่งเอาโน้ตบุ๊คทุบหัวกัน ผมว่าผมชนะ :)  น้ำหนักตัวเครื่องก็เกือบ 3 โลแล้วมั้งนั่น (หรือว่าเกินไม่รู้)  ที่สุดแล้ว ไม่ว่าจะรักกันมากแค่ไหน ก็ต้องจากกันไปอยู่ดี ก็เหมือนคนเราแหละครับ (แอบเน่านิดๆนะ)  พักนี้เจ้า **ThinkPad** สุดที่รักออกแนวเกเร ไม่ค่อยยอมกินไฟบ้านแล้ว อัดไปเท่าไหร่ไฟก็ไม่เข้า  แล้วก็ดันเป็นช่วงจำเป็นต้องใช้ซะด้วยสิ  คือมันไม่ได้เสียเฉพาะแบตเตอรี่น่ะครับ ที่ชาร์ตมันก็เสียด้วย  เพราะผมไม่เคยเปลี่ยนเลย  ไม่น่าเชื่อเหมือนกันว่ามันจะทำงานได้ดีเป็นเวลาถึง **4 ปี**ด้วยกัน

จริงๆแล้วผมเองก็มองหาโน้ตบุ๊คใหม่มานานแล้วเหมือนกัน  เพราะว่าตอนอยู่ปีหนึ่ง เวลาเพื่อนจะซื้อโน้ตบุ๊คที่ไร ก็จะมาถามผมกับเพื่อนรูมเมทอีกคนตลอด  จนสุดท้ายก็บอกว่า** "ช่วยเลือกให้หน่อยนะ"** อ้าว เป็นงั้นไป แกใช้นะเว้ย ไม่ใช่ฉันใช้!  เอาล่ะ กลับมาๆ  ปีที่แล้วผมเลือกโน้ตบุ๊คให้คนที่ผมรู้จักประมาณ 6-7 เครื่องได้ เฮ้อออ แล้วของผมล่ะ  วันนี้ถึงเวลาของเรารึยัง

สำหรับโน้ตบุ๊คที่ผมฝันไว้  เป็นโน้ตบุ๊คที่สะดวกแก่การพกพาครับ  จริงแล้วตัวผมเองก็ไม่ได้เดินทางไปไหนบ่อยนัก  แต่ก็ไม่ค่อยชอบอยู่หอเหมือนกัน  ผมมีชีวิตที่ต้องใช้อินเตอร์เน็ตอยู่ประจำ  และในมหาลัยก็ใช้เน็ตได้สะดวกมาก  ผมอยากพกมันไปทุกๆที่  อยากให้มันทำอะไรก็ได้แบบปัจจุบันทันด่วน ประมาณนั้นแหละครับ  จนช่วงนี้กระแส **subnotebook **มาแรงมาก ตั้งแต่ **Asus Eee PC** เปิดตัว  ผมเป็นคนหนึ่งที่สนใจและ**"เกือบ"**จะซื้อ Eee PC  ลองถามผู้ที่ใช้อยู่คือ[พี่จอย](http://njoyz.com) ก็บอกว่าโอเคดี  แต่แล้วพอผมไปลองเล่นของจริงดู  มันเล็กกว่าที่คิดไว้เยอะเลย ไม่ใช่แค่นั้นน่ะครับ  ผมว่ามันไม่เหมาะกับผมเอาซะเลย ถ้าผมใช้ไม่เกิน 1 ปีคงพังคามือ  เพราะสิ่งที่ผมทำส่วนใหญ่ก็เขียนบล็อก แล้วก็เขียนโปรแกรม งานกราฟิกบ้าง ข้อหลังนี่แหละครับสำคัญ จอเล็กเกินไปคงไม่สะดวก  ใจหนึ่งก็อยากจะรอสงคราม subnotebook ที่กำลังจะเกิดขึ้น เพราะผู้ได้ประโยชน์เต็มๆก็คือเรา  แต่คิดไปคิดมาไม่รอดีกว่า เพราะถ้าเป็นงั้นรอไปเรื่อยๆก็ไม่มีอะไรใช้กันพอดี




ที่คิดเล็งไว้คือโน้ตบุ๊กขนาดจอ **12.1** นิ้วครับ  ที่ผ่านตามาก็มีหลายรุ่นเลย  ตั้งแต่ **Lenovo รุ่นหมีพูห์ Limited Edition** (รุ่นนี้จอ 12 นิ้วป่าวหว่า??)  อยากได้มากครับ แต่ซื้อไม่ทัน  ถัดมาก็คงเป็น **Atec Vegus 299x** รุ่นนี้เห็นสเปคเทียบกับราคาแล้วขอบอกว่าไม่แพง  เพราะว่า cpu เป็นของ **AMD **บังเอิญผมไม่มีเพื่อนหรือใครที่รู้จักใช้โน้ตบุ๊คยี่ห้อนี้ เลยไม่อยากเสี่ยงเท่าไหร่  อีกอย่างแบตเตอรี่ความจุค่อนข้างน้อยน่ะครับ คงไม่สะดวกหากจะไปนั่งที่ไหนนานๆ

แต่แล้วก็มาสะดุดที่ **Sony Vaio** พักหลังๆมานี้เพดานราคาไม่สูงเกินไปจนผมเอื้อมไปถึงได้ (ไม่อยากให้เกิน 40k น่ะ) แต่ที่เอื้อมถึงก็คงมีแต่ **CR Series** เท่านั้นแหละครับ ถึงผมจะอยากได้โน้ตบุ๊คเล็กๆจริงๆ แต่ Vaio ก็ยังเบียดมากระแทกใจผมด้วยจอ 14.1 นิ้วได้อยู่  เนื่องจากความสวยงามและสเปคก็โอเค หรือผมจะตกหลุมรัก Vaio ไปซะแล้ว  แต่ก็กลัวพลาดเหมือนกันครับ  เพราะมีเพื่อนสนิทของผมคนหนึ่งใช้ Vaio CR Series นี่แหละแล้วมีปัญหาแบตฯหลวม

เอาล่ะพิมพ์มายาวแล้ว พอก่อนดีกว่า เหนื่อย จบตอนก่อนละกัน... (ซะงั้น)
