---
comments: true
date: 2008-10-21 01:50:26
layout: blog
slug: review-nikon-d60-really
title: รีวิว Nikon D60 (เหรอเนี่ย?)
wordpress_id: 238
categories:
- Photography
tags:
- DSLR
- Nikon D60
- กล้องดิจิตอล
- รีวิว
---

ม.เชียงใหม่เปิดเทอมแล้วนะครับ … บอกใครล่ะเนี่ย

เอาล่ะ ถึงเวลาแล้วที่ต้องรีวิวกล้องที่ซื้อมา ตามที่บอกไว้ท้ายโพสต์คราวก่อนนะครับ แต่ว่า รีวิวกล้องเนี่ยเขาเขียนกันยังไงหว่า?? แหะๆ เขียนเท่าที่รู้ละกัน

ซื้อมาก็จะเจอกล่องแบบนี้ครับ … แต่จะใหม่กว่าในรูปเยอะเลย ของผมฝุ่นเกรอะ เพราะว่าไม่ได้เช็ด (หลังจากซื้อมา กล่องนี้ก็ไปนอนอยู่บนตู้เสื้อผ้าซะงั้น) ขนาดกล่องก็ไม่ใหญ่มากครับ เล็กกระทัดรัดเข้ากับกล้องดี  ภายในกล่องมีกล่องเล็กอยู่อีก 4 กล่อง (มั้ง) คือกล่องใส่ Body, กล่องใส่เลนส์ ส่วนอีกสองกล่องก็ใส่ accessories ทั่วไป เช่น ที่ชาร์ต สาย USB พวกนั้นแหละครับ (เพิ่งนึกได้ว่าลืมถ่ายรูปของที่อยู่ในกล่องนี้มา)

[![DSC_2415](http://www.armno.in.th/wp-content/uploads/2008/10/dsc-2415-thumb.jpg)](http://www.armno.in.th/wp-content/uploads/2008/10/dsc-2415.jpg)

ของแถมที่ได้ก็คือ SD Card 2GB แล้วก็กระเป๋ากล้อง Nikon ใบนี้ครับ ขนาดก็เทียบเอากับกล่องข้างหลังนะครับ (เห็นไหมนั่น?) กระเป๋าใบนี้เพื่อนผมทักหลายคนเลยว่า เหมือนกล่องยาปฐมพยาบาล - -* ขนาดก็ประมาณ สูง 23 cm กว้าง 10 cm .. ผมกะเอาด้วยสายตาน่ะครับ ข้างนอกมีช่องใส่ของอีกช่องนึงด้วย

[![DSC_2416](http://www.armno.in.th/wp-content/uploads/2008/10/dsc-2416-thumb.jpg)](http://www.armno.in.th/wp-content/uploads/2008/10/dsc-2416.jpg)

นี่ครับ Nikon ของแท้ โลโก้อันเล็กๆที่ติดอยู่ด้านข้าง ไม่สังเกตก็คงไม่เห็นนะครับ … ข้างในกระเป๋าบุฟองน้ำอย่างดี ทั้งด้านข้างและด้านล่าง มีตัวกั้นห้องมาให้ 2 ตัว แบ่งได้ 3 ช่องครับ … ความรู้สึกของผมกับกระเป๋ากล้องใบนี้คือ คุณภาพไม่เป็นไปตามหน้าตาครับ **หน้าตาไม่หล่อ แต่คุณภาพโอเคเลยนะ**

ที่จะติคงมีอยู่สองอย่าง คือ **ขนาดที่ใหญ่ไปหน่อย** ใส่กล้องกับเลนส์แล้วยังเหลือที่ไว้จอดเครื่องบินได้อีกสองคัน .. (ว่าไปนั่น) แต่ก็ดีอย่างนะครับ เอาไว้ใส่ที่ชาร์ต ผ้ากันฝน หรือแม้แต่สมุดเล่มเล็กๆก็ยังได้

ส่วนอีกอย่างหนึ่งก็คือ **สายสะพายมันสั้นไป** (สำหรับผมที่สูงประมาณ 180 cm. นะครับ) เข้าใจว่าเขาคงออกแบบมาให้คล่องตัว แต่ผมยืดสายจนสุดแล้ว มันก็ยังสั้นอยู่ดี กระเป๋าจะอยู่เหนือเข็มขัดมาหน่อยครับ สะพายพาดลำตัวไม่ได้ครับ ต้องสะพายแบบกระเป๋าผู้หญิงซะงั้น

[![DSC_2417](http://www.armno.in.th/wp-content/uploads/2008/10/dsc-2417-thumb.jpg)](http://www.armno.in.th/wp-content/uploads/2008/10/dsc-2417.jpg)

สิ่งสำคัญอีกอย่างที่อยู่ในกล่องคือเจ้านี่ครับ **คู่มือการใช้งาน **.. ในกล่องมีสองเล่มครับ ซ้ายมือเป็นภาษาอังกฤษ ขวามือเป็นภาษาไทย ดูจากสภาพคงเดาออกว่าผมอ่านภาษาไทยบ่อยกว่า แต่จริงๆแล้ว **อยากจะแนะนำให้อ่านเล่มที่เป็นภาษาอังกฤษนะครับ เพราะละเอียดกว่า** สิ่งที่เพิ่มมาจากเล่มภาษาไทยก็คือ **คำแนะนำการตั้งค่าในสถานการณ์ต่างๆ ว่าในสถานการณ์แบบนี้ ควรทำอย่างไร เช่น การใช้ระบบ VR เป็นต้น** ซึ่งเล่มภาษาไทยไม่ได้บอกไว้ (ประมาณว่า อธิบายแต่ละส่วนอย่างเดียวเลย) .. ผมเองก็เพิ่งรู้ได้ไม่นาน - -* รู้งี้อ่านภาษาอังกฤษตั้งแต่แรก

[![DSC_2419](http://www.armno.in.th/wp-content/uploads/2008/10/dsc-2419-thumb.jpg)](http://www.armno.in.th/wp-content/uploads/2008/10/dsc-2419.jpg)

คู่มือการใช้งานเป็นสิ่งสำคัญนะครับ** ควรอ่านให้จบอย่างน้อยซักรอบนึงก็ยังดี** มีปัญหา หรือสงสัยตรงไหน ผมว่าคู่มือมันมีคำตอบหมดแหละครับ อยู่ที่ว่าเราจะเปิดอ่านมันหรือเปล่า หรือว่าจะไปโพสต์ถามตามเว็บบอร์ดต่างๆ แล้วรอให้เขาไล่ให้มาอ่านคู่มือก่อนไปตั้งคำถาม อันนี้ก็สุดแล้วแต่นะครับ


#### การใช้งาน


ผมเองก็ยังใช้งานกล้องตัวนี้มาได้ไม่นาน ประมาณ 2 เดือนเองครับ ถ่ายไปแล้วประมาณ 3,000 รูป ลักษณะการใช้งานของผมก็ถ่ายทั่วๆไป ยังไม่มีอะไรพิเศษมาก นอกจากการถ่ายภาพดวงดาวครับ ช่วงนี้ก็ยังถือว่าเป็นช่วงศึกษาดูใจกันอยู่ … เอาล่ะ เอาสิ่งที่ผมไม่ชอบใจกับกล้องตัวนี้ดีกว่า



	
  1. **จุดโฟกัสน้อยไปหน่อย** คือมีแค่ 3 จุดเองครับ ตอนแรกผมก็คิดว่ามันต้องเป็นปัญหาระดับชาติแน่ๆ  คิดว่าถ้าใครใช้กล้องคอมแพ็คต์มาก่อนก็คงรู้สึกแบบผมเหมือนกัน แต่จริงๆแล้ว 3 จุดมันก็เพียงพอ บางคนเขาก็ใช้แค่จุดเดียว

	
  2. **โฟกัสค่อนข้างช้า เมื่อแสงน้อย** อันนี้คงเป็นกันหลายๆรุ่นมั้งครับ แต่ถึงจะโฟกัสช้าไปหน่อย แต่ความแม่นยำนี่ หวังผลได้เลยนะครับ ค่อนข้างแม่นเลยล่ะ

	
  3. **จอ LCD เมื่ออยู่กลางแดดจะมืดมาก** … มองแทบไม่เห็นครับ ต้องเอามือบังแดด … แต่ถ้าไม่ได้อยู่กลางแดด จอ LCD ด้านหลังถือว่าคุณภาพดีนะครับ สีตรงดี สว่างสดใส


คงมีแค่นี้ล่ะครับ ที่เหลือเป็นสิ่งที่ผมชอบ และชอบมากๆกับกล้องตัวนี้ ใครที่กำลังเลือกซื้อกล้อง DSLR ตัวแรกอยู่ ลองเพิ่ง **Nikon D60** เข้าไปในตัวเลือกด้วยนะครับ ลองเล่น ลองถ่ายดูก่อน เผื่อติดใจ

**Recommended!
;)**
