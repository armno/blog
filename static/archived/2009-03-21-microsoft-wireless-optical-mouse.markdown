---
comments: true
date: 2009-03-21 23:52:16
layout: blog
slug: microsoft-wireless-optical-mouse
title: Microsoft Wireless Optical Mouse จากงานคอมมาร์ท
wordpress_id: 640
categories:
- Life
tags:
- Microsoft
- notebook
- wireless mouse
- เมาส์
---

วันนี้ไปเดินงาน**คอมมาร์ท 2009** ที่ศูนย์ประชุมแห่งชาติสิริกิต์มาครับผม .. คนเยอะมากๆเลย ของก็เยอะมากเหมือนกัน .. เพิ่งเคยไปครั้งแรกน่ะครับ งานใหญ่กว่าที่เชียงใหม่เลยเลย

 

ผมตั้งใจไว้ว่าจะไปซื้อ wireless mouse มาใช้กับโน้ตบุ๊ก ของเดิมเป็น optical mouse แบบมีสาย อายุก็ประมาณสามปีแล้ว รอให้พังก็ยังไม่พังสักที .. แต่หลายคนที่ใช้ก็เริ่มบ่นเหมือนกันว่าเลื่อน scroll แล้วมันไม่ค่อยไป .. ผมอยากเปลี่ยนเพราะว่าสายมันเกะกะครับ มันชอบพันกันยุ่งเหยิงไปหมด 

 

ไม่ได้คิดไปก่อนครับว่าอยากได้ยี่ห้ออะไร หรือรุ่นไหน กะว่าไปหาเอาดาบหน้าอย่างเดียว .. จริงๆแล้วแอบหมายปอง **Logitec** ตระกูล **Cordless** อยู่เหมือนกันครับ รุ่นที่มี receiver อันเล็กๆ plug-and-forget แบบนั้นแหละชอบมาก เสียบแล้วคาไว้เลย ไม่ต้องถอดเก็บให้เสียเวลา .. แต่ราคามันสูงไปนิดสำหรับคนไม่มีรายได้อย่างผมครับ ได้แต่มองตาปริบๆ

 

แบบถูกๆก็เจอเยอะเหมือนกัน ส่วนมากเป็นยี่ห้อที่ผมไม่เคยเห็นมาก่อน .. ชั่งใจอยู่นานเหมือนกันว่าจะใช้แบบโนเนมหรือแบรนเนมดี นึกขึ้นได้ว่าตอนปีหนึ่ง ใช้เมาส์ถูกๆ ได้แค่ปีเดียวมันก็พัง ซื้อทีเดียวใช้นานๆไปเลยดีกว่า สุดท้ายกัดฟันเลือกของ Microsoft มา (กัดฟันด้วย??) เป็น **Microsoft Wireless Notebook Optical Mouse 3000** สีทอง-ขาว ทูโทนแบบนี้

 

[![mouse-2](http://www.armno.in.th/wp-content/uploads/2009/03/mouse2-thumb.jpg)](http://www.armno.in.th/wp-content/uploads/2009/03/mouse2.jpg)

 

ในกล่องมีตัวเมาส์ ตัวรับสัญญาณ(USB) แล้วก็ถ่านอัลคาไลน์ Energizer หนึ่งก้อน และคู่มืออื่นๆตามระเบียบ (ส่วนบีทาเก้นไม่เกี่ยวนะครับ) ผมซื้อมาในราคา 790 บาท .. คนขายบอกว่า _"เมื่อวานขาย 990 นะน้อง"_ ผมก็เลยถามกลับไปเล่นๆว่า _"งั้นพรุ่งนี้เหลือเท่าไหร่ครับ?"_ .. เค้าบอกไม่ลดแล้ว

[![mouse-3](http://www.armno.in.th/wp-content/uploads/2009/03/mouse3-thumb.jpg)](http://www.armno.in.th/wp-content/uploads/2009/03/mouse3.jpg)

 

 

ปุ่มสีเงินตรงนั้นเป็นปุ่มสำหรับกดเปิดฝา เพื่อใส่ถ่านข้างในครับ

 

[![mouse-4](http://www.armno.in.th/wp-content/uploads/2009/03/mouse4-thumb.jpg)](http://www.armno.in.th/wp-content/uploads/2009/03/mouse4.jpg)

 

ตัว receiver สามารถเก็บ(ยัด)ไว้ใต้เมาส์ได้ พอเก็บไว้ตรงนั้นไฟที่เมาส์ก็จะดับครับ ช่วยประหยัดไฟ

 

การใช้งาน

 

  
  * ขนาดใหญ่กว่า และหนักกว่าเมาสต์ตัวเดิมที่ผมใช้อยู่ครับ ต้องทำความคุ้นเคยอยู่เหมือนกัน .. แต่ผมว่าน้ำหนักกำลังดีเลยล่ะ ไม่หนักหรือเบามากเกินไป รูปร่างเข้ากับมือได้เหมาะมากๆ สำหรับคนมือไม่เล็ก แต่ไม่ชอบเมาส์โตๆอย่างผม
   
  * หลังจากเสียบ receiver แล้ว ต้องกดปุ่ม Connect ที่อยู่ใต้เมาส์ก่อนครับ มันถึงจะวิ่งได้
   
  * ตัว receiver มองดูแล้วก็เหมือน Thumb Drive เหมือนกันนะ .. สำหรับผมคิดว่ามันยาวเกินไป
   
  * พื้นผิวที่ใช้งาน ส่วนมากผมใช้บนแผ่นรองเมาส์อยู่แล้ว ไม่มีปัญหาอะไร .. ลองกับโต๊ะไม้แล้วก็วิ่งได้เหมือนกัน แต่พื้นกระเบื้อง จอดสนิทครับ 
   
  * สเปคบอกว่าแบตเตอรี่ใช้งานได้ 6 เดือนครับผม .. จะลองดูละกัน
