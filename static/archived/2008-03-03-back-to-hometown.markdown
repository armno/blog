---
comments: true
date: 2008-03-03 22:13:06
layout: blog
slug: back-to-hometown
title: มาดูดาวกันเถอะ!
wordpress_id: 37
categories:
- Life
tags:
- Astronomy
- กลับบ้าน
- ดอยภูคา
---

ห่างหายไปนานแสนนนนนนานนนนนนเลยล่ะ เจ้ามังกี้อามโนเนี่ย แล้วทะลึ่งตั้งชื่อโพสต์เหมือนชื่อบล็อกอีก แหะๆ สอบเสร็จแล้วผมทำตัวเหมือนไม่ว่างน่ะครับ ทั้งๆที่จริงๆแล้วจะว่างก็ได้อยู่ (เป็นงั้นไป) แหมๆ คร่ำเครียดกับการสอบมาเป็นเดือนๆก็ขอหยุดอยู่นิ่งๆซักหน่อยก็จะเป็นไรไป ไอ้การหยุดนิ่งๆของผมก็คือ **การนอนครับ** เพิ่งจะได้นอนแบบเต็มอิ่มก็ไม่กี่วันมานี้เอง

 

ตอนนี้สอบเสร็จแล้วก็มีโอกาสได้กลับมาอยู่บ้านเกิดครับผม (จ.น่าน) กลับมาหาท้องฟ้าใสๆ และอากาศเย็นๆอีกครั้ง ตอนนี้ทางเหนือยังหนาวๆอยู่เลยครับ (แต่ไหงเชียงใหม่ร้อนเป็นบ้าเลย??) อากาศแบบนี้และผมชอบจริงๆเลย รู้สึกว่าผ้าห่มมันมีคุณค่าขึ้นมาหน่อย

 

กลับมาดูดาวที่บ้านมันรู้สึกดีจริงๆ ทุกอย่างโอเคแล้ว ติดอยู่เพียงที่ดาดฟ้าบ้านผมมันไม่ได้เป็นแบบ 360 องศา แถมตอนนี้เต็มไปด้วยราวตากผ้าของคุณแม่ ถ้าไม่งั้นคงมีลุ้นได้นอนดูดาวทั้งคืน การดูดาวคนเดียวบางทีก็เหงาเหมือนกันนะครับ ไม่มีเพื่อนคุยด้วยตอนดูดาวเนี่ย ครั้นจะเรียกคุณแม่ออกมานอนดูดาวด้วยกันก็ดูจะเป็นการทรมานคนมีอายุไปหน่อย (แอบแซวแบบนี้จะโดนแม่ตื๊บมั้ยหว่า?) ยังไงๆสองแม่ลูกคู่นี้ก็ชอบดูดาวเหมือนกันครับ

 

ข่าวคราวดาราศาสตร์ช่วงนี้ก็ยังไม่มีอะไรหวือหวามากมาย ผมรับข่าวสารดาราศาสตร์อยู่ตลอด แต่ว่าไม่ได้นำมาเขียนลงบล็อกเพราะว่าส่วนมากมันเข้าใจยากเกินไปครับ บางครั้งก็อ่านไม่รู้เรื่องเหมือนกัน ถ้าไม่รู้เรื่องแล้วจะเอามาเขียนทำไมเนาะ อยากจะเขียนอะไรที่มันง่ายๆมากกว่าครับ อย่างที่เขียนมาวันนี้ก็ง่ายแสนง่าย ไม่ต้องคิดอะไรเลย :P (เผยธาตุแท้ว่าแอบขี้เกียจ) แต่อยากเขียนครับ ผมชอบ

 

ปิดเทอมเล็กๆแบบนี้ว่าจะชวนเพื่อนขึ้นไปนอนบนดอยซะหน่อย อำเภอปัว จังหวัดน่าน ก็มี **"อุทยานแห่งชาติดอยภูคา"** เป็นหนึ่งในสถานที่ท่องเที่ยวที่มีชื่อเสียงครับ ผมเคยขึ้นไปจัดค่ายดาราศาสตร์ตอนอยู่มัธยม บรรยากาศข้างบนดีมากครับ ลมพัดเย็นดี นอกจากกลางคืนจะไปดูดาวแล้ว กลางวันไม่รู้จะทำอะไร ไปเดินป่าเล่นก็ได้ครับ เดินไปดู **"ดอกชมพูภูคา"** หนึ่งเดียวในโลกกัน มีเพียงต้นเดียวและออกดอกปีละครั้งนะครับ ช่วงเดือนกุมภาพันธ์นี่แหละถ้าจำไม่ผิดนะ ผมได้เห็นแค่ดอกเดียว แต่ก็ถือว่าคุ้มค่าล่ะครับ เพราะดอกมันสวยจริงๆ

 

เอาล่ะครับคราวนี้ขอพอแค่นี้ก่อน รู้สึกได้ว่าผมเริ่มเขียนอะไรไปเรื่อยไม่มีสาระอีกแล้ว แต่ในความไร้สาระนั้นมีความน่ารักของผมปนอยู่ครับ สังเกตกันมั้ยเอ่ย? ไปละคร๊าบบ :P
