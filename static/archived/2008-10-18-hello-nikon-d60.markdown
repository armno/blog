---
comments: true
date: 2008-10-18 11:43:07
layout: blog
slug: hello-nikon-d60
title: ถอยมาแล้ว! Nikon D60
wordpress_id: 229
categories:
- Photography
tags:
- DSLR
- Nikon
- Nikon D60
- กล้องดิจิตอล
- เลือกซื้อกล้อง
---

จริงๆซื้อมาได้เกือบ 2 เดือนแล้วล่ะครับ กับ DSLR ตัวแรกของชีวิต [Nikon D60 Kit](http://imaging.nikon.com/products/imaging/lineup/d60/index.htm) ที่ในชุดประกอบด้วย Body Nikon D60 และก็เลนส์ NikkorAF-S 18-55 VR G เลนส์คิตนั่นเอง ซื้อที่[ร้านแมลงกล้อง](http://www.photobugonline.com) สาขาพันธุ์ทิพย์เชียงใหม่ ที่ซื้อร้านนี้เพราะว่าเพื่อนแนะนำมาอีกทีน่ะครับ พี่เขาเป็นกันเองดี ตรงไปตรงมาด้วย อ้อ ราคาที่ผมซื้อมา **23,900** บาทครับ เป็นเครื่องประกันศูนย์ บวกกับค่า UV Filter ที่สามร้อยบาท เป็น **24,200** บาท ราคาช่วงนั้นก็ประมาณนี้ครับ ส่วนของแถมที่ได้คือ SD Card 2GB ยี่ห้อ Kingston กับกระเป๋ากล้อง Nikon ครับ 

 

[![body](http://www.armno.in.th/wp-content/uploads/2008/10/body-thumb.jpg)](http://www.armno.in.th/wp-content/uploads/2008/10/body.jpg)

 

ก่อนซื้อก็หาข้อมูลอยู่นานพอสมควร ตอนแรกเทใจให้กับ Canon EOS 450D ไปซะเยอะแล้ว แต่พออ่านดูรีวิว Nikon D60 จากหลายๆที่ ชักเริ่มจะลังเล (โดยเฉพาะ[รีวิวที่ pixpros.net](http://www.pixpros.net/forums/showthread.php?t=16439)) ไปถึงร้านก็บอกพี่พนักงานว่า **“ผมหากล้อง DSLR ตัวแรกของชีวิตอยู่ครับ”** แต่พี่เขาก็ถามกลับมาซะงั้นว่า** “มองรุ่นไหนอยู่?”** ผมก็บอก Nikon D60 ไป แล้วก็ลองเอามาเล่นๆดู

 

พี่แกก็แนะนำค่อนข้างดีครับ ทั้งข้อดีข้อเสีย ไม่เชียร์ตัวไหนมากเกินไป ตอนแรกกะว่าจะเอา **Canon EOS 400D** ซึ่งราคาถูกกว่ามาลองเล่นด้วย แต่คิดในใจว่ากลัวลังเล ก็เลยไม่จับ Canon เลย … จริงๆแล้วมีเพื่อนคนนึงใช้ **Canon EOS 40D** อยู่ ผมก็ไปขอลองเล่นนิดๆหน่อย รู้สึกเฉยๆกับมันน่ะครับ (หรือว่าจริงๆแล้วเล่นไม่เป็น ;) )

 

ช่วงนี้กระแส DSLR มาแรงมากๆ จนไม่ว่าใครก็สามารถเป็นเจ้าของได้ สิ่งที่ผมพบเห็นอยู่ทุกวัน ตามเว็บบอร์ดต่างๆก็คือ** “จะซื้อกล้องใหม่ เอารุ่นไหนดี?”** หรือ **“Nikon กับ Canon จะเลือกยี่ห้อไร?”** หรือ **“Nikon XXX กับ Canon XXX ตัวไหนดีกว่ากัน?”** ตั้งกระทู้ใหม่ทุกวัน คนตอบก็ตอบทุกวัน เห็นแล้วก็เบื่อบ้าง เป็นธรรมดา

 

อยากแนะนำสำหรับคนที่กำลังคิดว่าจะซื้อกล้อง DSLR ตัวแรกของชีวิตนะครับ ช่วงแรกคุณจะยังไม่รู้อะไรมาก ผมแนะนำให้**หาข้อมูลของกล้องหลายรุ่น หรือรุ่นที่คุณสนใจ ให้มากที่สุดก่อน** ไม่ว่าจะเป็นการอ่านสเป็คกล้อง หรือรีวิวตามเว็บไซต์ต่างๆ ซึ่งตอนนี้มีเยอะแยะถมไปครับ อ่านเยอะๆ ศึกษาเยอะๆ ใช้เวลานานหน่อยไม่เป็นไรหรอกครับ แล้วที่สำคัญ **กล้องที่ดีสำหรับเรา คือกล้องที่เหมาะกับเรา ไม่ใช่กล้องรุ่นใหม่ล่าสุด หรือคนใช้เยอะสุด กล้องที่สมบูรณ์แบบที่สุด มันอาจจะไม่เหมาะกับเราก็ได้** เพราะฉะนั้น ชอบตัวไหน เลือกตัวนั้นครับ เอาความชอบของตัวเองเป็นที่ตั้งเลย แล้วเราจะอยู่กับมันได้นาน 

 

สำหรับผม ผมมีความสุขกับกล้องตัวนี้ครับ ไม่ว่าใครจะบอกว่า “ซื้อมาแพง, กล้องตัวเล็กไป, หาเลนส์ยาก, เลนส์แพง, ไม่มี live view ฯลฯ” แต่ผมก็ไม่สนใจ เพราะผมต้องการแค่กล้องที่ผมชอบที่สุด ใช้แล้วมีความสุขที่สุด **ไม่ใช่กล้องที่ดีที่สุด**

 

ไว้ตอนหน้าจะมารีวิวแบบบ้านๆกันซะหน่อย
