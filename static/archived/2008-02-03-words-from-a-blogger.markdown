---
comments: true
date: 2008-02-03 16:07:21
layout: blog
slug: words-from-a-blogger
title: ความภูมิใจเล็กๆในฐานะบล็อกเกอร์คนหนึ่ง
wordpress_id: 127
categories:
- Life
tags:
- ความสุข
- บล็อก
- บล็อกเกอร์
- ภูมิใจ
---

ไม่แน่ใจเหมือนกันว่าผมสามารถเรียกตัวเองว่า **"บล็อกเกอร์"** ได้อย่างเต็มรูปแบบหรือยัง แต่อย่างน้อยมันก็ทำให้ผมมีความสุขกับบล็อกที่ผมมีละกันน่า

ผมรู้จักบล็อกจาก blog.com ก่อนหน้านั้นเคยเจอเว็บนี้ทีหนึ่ง แต่เพราะไม่รู้จักบล็อก จึงไม่ได้สนใจ ไม่เคยรู้จัก [Wordpress](http://wordpress.org/) มาก่อนทั้งที่ผมบ้า CMS มากมาย  ก่อนหน้านี้จมปลักอยู่กับ **Koobi** อยู่นานสองนาน เพราะคิดว่านั่นคือสิ่งที่ดีที่สุดสำหรับผมแล้ว  จนกระทั่งวันหนึ่ง ไม่รู้ผมใช้คีย์เวิร์ดว่าอะไร แต่ผมเจอบล็อกของ**พี่เดย์** ([idayblog.com](http://www.idayblog.com)) จากกูเกิ้ล ลองไปอ่านๆดูถึงได้รู้ว่าเว็บนั้นสอนเรื่อง Wordpress และการทำบล็อก หลังจากนั้นก็ไปหา Wordpress มาลองใช้ และติดใจจนถึงทุกวันนี้

ผมไม่เคยรู้มาก่อนว่าการเขียนบล็อกคืออะไร ผมเขียนไดอารี่ใน [Live Space](http://ahm-alive.spaces.live.com/) บ่อยๆ ซึ่งช่วงแรกๆมันก็เป็น Personal Diary อยู่หรอกครับ เมื่อก่อนผมไม่เคยคิดว่าจะมีคนมาอ่านสเปซของผม ไม่เคยคิดว่าจะเขียนอะไรสักอย่างเพื่อให้คนอื่นมาอ่านและเม้นท์มัน แต่พักหลังๆมานี้เริ่มเปลี่ยนไป เพราะเริ่มมีคนรู้จักเข้ามา เริ่มมีคนอ่านมากขึ้น ผมเลยรู้สึกว่า ผมไม่ได้อยู่ที่นั่นเพียงลำพังเหมือนแต่ก่อน จากที่เคยเขียนเพราะว่า **"อยากเขียน"** กลับกลายเป็นว่า เขียนเพราะ **"อยากให้คนอื่นอ่าน"** ซะงั้น ผมจึงลองเริ่มเขียนบล็อกจริงๆจังๆมาตั้งแต่เดือนตุลาคม 2550 หลังจากนั้นทุกอย่างก็เริ่มขึ้น

ตอนนี้ผมมีบล็อกเล็กๆอยู่สองสามที่ ถึงแม้จะเป็นแค่บล็อกเล็กๆ แต่ผมก็ภูมิใจกับมันมาก เพราะผมได้ทำสิ่งที่ผมไม่เคยได้ทำมาก่อน  ผมเขียนเรื่องดาราศาสตร์และดวงดาวที่ผมชอบ เขียนสิ่งที่ผมคิด อีกทั้งยังได้มีโอกาสรู้จักบล็อกเกอร์รุ่นพี่อีกหลายท่าน ทุกคนล้วนทำให้ผมรู้สึกว่ามันเป็นสังคม  ถึงแม้แต่ละคนจะมีบล็อกของตนเอง ที่อาจจะไม่เกี่ยวกันเลย  แต่ทุกคนก็ล้วนเป็นบล็อกเกอร์เหมือนกัน ร่วมกันสร้างสังคมบล็อกเกอร์กลุ่มหนึ่งขึ้นมาได้ **ผมดีใจที่ได้เป็นส่วนเล็กๆของสังคมนั้น**

สำหรับ [มังกี้อามโนดอทคอม](http://www.armno.in.th/)  เป็นบล็อกแรกที่ผมภูมิใจกับมันมากที่สุด  ผมได้แบ่งปันสิ่งที่ผมรู้และประสบการณ์ในการดูดาวให้กับคนอื่นได้รับรู้  ได้ทำให้ผู้อ่านสนใจดูดาวมากขึ้น  บล็อกนี้มีคนเข้าชมแค่ประมาณวันละ 80-100 คน และ 80% ของจำนวนนั้นรู้จักบล็อกผมจากเสิชเอ็นจิ้นครับ  ผมภูมิใจที่ทำให้บล็อกนี้ติดอันดับ 1 ของกูเกิ้ลได้ด้วยคีย์เวิร์ดบางคำ _(ถึงแม้จะเป็นเสิชเอ็นจิ้นผีเข้าผีออกอย่างกูเกิ้ลก็ตามที)_ นอกจากนี้ บล็อกยังเปิดโลกทัศน์ของผมให้กว้างไกลขึ้นไปอีกหลายร้อยล้านไมล์ _(เอาเข้าไป)_

พอละเนาะ เขียนเยอะมันเหนื่อย...
ขอให้ทุกคนมีความสุขกับการดูดาวนะครับ (อ้าว ซะงั้น)
