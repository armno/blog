---
comments: true
date: 2007-12-26 12:16:24
layout: blog
slug: money
title: เงิน เงิน เงิน!
wordpress_id: 115
categories:
- Life
tags:
- ความสุข
- เงิน
---

ทุกวันนี้ผมเริ่มสนใจการหา **"รายได้เสริม"** จากการทำเว็บมากขึ้นล่ะครับ  ศึกษาทั้งการทำ SEO มากขึ้น เริ่มรู้จักช่องทางในการสร้างต่างๆมากขึ้น เอาเป็นว่า ผมสนใจมันอยู่ละกัน

อยู่ๆผมก็ไปเจอเว็บบอร์ดแห่งหนึ่งครับ  พวกเขาพูดคุยกันถึงเรื่อง**การหาเงินบนเน็ต จากการทำเว็บไซต์**  ไม่ใช่แบบธรรมดานะครับ เอาจริงเอาจังกันเลยล่ะ  ผมตามอ่านอยู่หลายกระทู้เหมือนกัน  มองดูหนทางแล้วมีทางเป็นไปได้แน่นอน  เขาบอกว่าสามารถเปลี่ยนเงินจากหลักพัน เป็นหลักหมื่นได้ภายในครึ่งปี  ผมเป็นวัยรุ่นคนหนึ่งเหมือนกันครับ อยากได้เงินเหมือนคนอื่นๆเขา  อ่านไปยิ่งตาโตไปเรื่อยๆครับ เพราะผมรู้สึกว่ามันทำได้จริงๆ ถ้าหากเรามีความพยายามและความอดทนมากพอ ไม่ใช่พวกขายแพ็คเกจลดน้ำหนัก หรือสาหร่ายอะไรซักอย่างละกัน

แต่แล้วไม่รู้มีสิ่งใดทำให้ผมหยุดคิด  ว่านี่ผมกำลังทำอะไรอยู่  ผมกำลังเพ้อฝันอยู่หรือเปล่า  ผมเริ่มถามตัวเอง  ทำแบบนี้ ไม่ใช่ว่าเราอยู่เฉยๆ แล้วเงินมันจะลอยมา  เราต้องพยายามเท่าไหร่ เราต้องอดทน เสียความเป็นตัวเรา เสียเวลา อันนี้สำคัญที่สุดครับ  มันจะคุ้มไหมหากเราทำมันทั้งวัน ได้เงินวันละเป็นพันๆ แต่เรากลับมีชีวิตอยู่อย่างไร้ค่า ถ้าเรามัวแต่หมกมุ่นอยู่กับมัน เราก็จะไม่ได้ทำอะไรเพื่อคนอื่นเลย

คิดถึงแค่นี้ ผมปิดเบราเซอร์ทันทีครับ  ไม่ใช่ว่าเว็บบอร์ดแห่งนั้นไม่มีประโยชน์ หรือไม่ดีนะครับ  เพียงแต่มันไม่เหมาะกับผมมากกว่า  ถ้าถามผมว่าอยากได้เงินไหม ผมตอบว่าใช่ แต่ถ้าจะให้แลกกับเวลาที่ผมต้องอยู่กับมัน ผมก็จะตอบว่า ไม่ ปล่อยให้พวกเขาเหล่านั้นเดินกันต่อไปดีกว่า  ผมขออยู่ตรงนี้  ถ้าจะบอกว่าผมอยู่กับที่ก็ไม่แปลกครับ ผมไม่ได้คิดอะไรมากด้วย เพราะผมมีความสุขกับที่ที่ผมยืนอยู่ตรงนี้  มีความสุขอยู่กับสิ่งที่ผมมี ไม่ต้องขวนขวายอะไรมาก  **ชีวิตคนเราไม่ได้มีแต่ เงิน เงิน และเงินเพียงอย่างเดียว**

ขอบคุณเว็บบอร์ดแห่งนั้น ที่ทำให้ผมรู้จักตัวเองมากขึ้นครับ
