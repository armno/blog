---
comments: true
date: 2008-07-30 18:40:41
layout: blog
slug: looking-for-my-first-dslr
title: มองหากล้องดิจิตอล SLR ตัวแรก
wordpress_id: 80
categories:
- Life
tags:
- D-SLR
- กล้องดิจิตอล
- กล้องหาย
- ถ่ายภาพ
---

นึกไปนึกมาแล้ว ผมยังไม่เคยมาบ่นในบล็อกนี้เลย ว่า**กล้องดิจิตอลสุดที่รักของผมหายไปแล้ว**... ก็กล้อง **Sony DSC-W5** ที่ภูมิใจนักหนานั่นแหละครับ  มันหายไปแล้ว  จริงๆแล้วหายไปได้ประมาณครึ่งเดือนแล้วล่ะ  สาเหตุ และอะไรต่างๆ [ผมเขียนไว้ในสเปซแล้ว](http://ahm-alive.spaces.live.com/blog/cns!C7BD0D966A6C3008!1634.entry) ไม่เขียนซ้ำละกันครับ

ความจริงอยากได้กล้องใหม่มานานแล้ว  ใช้แต่กล้องคอมแพ็คมาหลายปี อยากลอง SLR มั่ง  แต่พอดีว่าเป็นคนจนครับ  ไม่มีตังค์ซื้อกะเขาซักที  จนกระทั่งกล้องตัวโปรดมาหายไปนี่แหละ  ทีแรกกะว่าจะลองอยู่เฉยๆแบบมีมีกล้องถ่ายรูปดู  ดูหน่อยสิว่าชีวิตมันจะเป็นยังไง  ผลของการทดลองก็คือ สงสัยจะอยู่ไม่ได้ครับ เห็นอะไรแปลกๆสวยๆแล้วไม่มีกล้องถ่ายเนี่ย  อึดอัดยังไงไม่รู้สิ เหงาๆด้วย


[![sony-cybershot-DSC-W5](http://www.armno.in.th/wp-content/uploads/2008/07/sony-cybershot-dsc-w5-thumb.jpg)](http://www.armno.in.th/wp-content/uploads/2008/07/sony-cybershot-dsc-w5.jpg)



เลยมีความคิดที่จะซื้อกล้องตัวใหม่ครับ ลองมองๆ D-SLR ดู เดี๋ยวนี้ราคาถูกลงเยอะครับ  เจรจากับคุณแม่แล้ว ได้ความว่าแม่ไม่อยากให้ซื้อกล้องแพงมาก คงเป็นเพราะท่านเห็นผมยังเด็ก เป็นนักศึกษาจะซื้อกล้องแพงๆไปทำไมกัน ดูแลยากอีก  นั่นไงครับ มาเป็นชุดเลย  ผมเลยลองยื่นใบเสนอราคาไปประมาณ ๒๐,๐๐๐ บาท แม่บอกว่า "ดูก่อน" ครับ  ซึ่งตั้งแต่เกิดมา ผมไม่เคยเดาถูกเลยว่า คำว่า "ดูก่อน" ของแม่หมายถึงอะไร  ;)

แต่จะว่าไปแล้ว ราคาสองหมื่นเนี่ย ก็มีตัวเลือกไม่กี่ตัวเองนะเนี่ย ตอนแรกเล็ง **Canon EOS 450D** ไว้ครับ ตั้งแต่ออกมาละ สเป็คกับราคาแบบนี้น่าลุ้นมาก  แต่เกินงบสองหมื่นไปเยอะเลย  เลยลดเพดานบินลงมาที่ **Canon EOS 400D** ซึ่งเป็นรุ่นก่อนหน้าเจ้า 450D นี่แหละครับ  ซึ่งตอนนี้ราคา 400D ไม่ถึงสองหมื่นด้วยซ้ำ ถือว่าถูกจริงๆ  แล้วก็ตัวเลือกอีกตัวก็คงเป็น **Nikon D60** สองหมื่นนิดๆ ลองไปอ่านรีวิวจากหลายๆที่แล้วก็โอเคดี  ตอนนี้เริ่มเอียงๆมาทาง D60 ทั้งๆที่ตอนแรกเทใจให้ Canon เต็มๆ  คือผมคิดว่าเจ้า 400D เทคโนโลยีค่อนข้างเก่าไปแล้วน่ะครับ  ตอนนี้ให้ D60 ขึ้นแท่นที่หนึ่งไปก่อน  ... ว่าแต่ว่า **Canon EOS 1000D **ก็น่าสนอยู่เหมือนกัน  ส่วนยี่ห้ออื่น ยังไม่เข้าเป้านะครับ ;)

อ่านมาถึงตรงนี้คงคิดว่าผมเป็นพวกบ้าอุปกรณ์ บ้ายี่ห้อ ต้องเล่นของดี ต้องล่อของแพง ต้องยี่ห้อนั้น ยี่ห้อนี้เท่านั้น อย่างอื่นไม่เอา  ซึ่งความจริงมันอาจจะเป็นอย่างนั้นก็ได้ครับ ผมก็ไม่แน่ใจตัวเองเหมือนกัน  แต่สิ่งสำคัญที่ผมยึดถือเสมอมา **คือถ่ายภาพให้คนดูเขาได้รู้ว่า เราได้ไปเห็นอะไรมา ** ไม่ใช่ถ่ายให้คนดูรู้ว่า กล้องผมเทพ หรือว่าผมถ่ายเก่งนะ  สำหรับผมแล้ว ภาพถ่ายของผมมีไว้แบ่งปันความสุขให้กับทุกคนที่ได้มาเห็นมัน  แค่เห็นภาพถ่ายแล้วรู้สึกดี ก็พอแล้วล่ะครับ  การเลือกซื้อกล้องถ่ายรูปจึงเป็นสิ่งสำคัญสำหรับผมมาก กล้องที่ดีนั้นหาไม่ยาก  แต่กล้องที่เข้ากับตัวเราต่างหากที่หายากกว่า

ภาพถ่ายจะดีได้ ไม่ได้อยู่ที่กล้อง ไม่ได้อยู่ที่อุปกรณ์  แต่มันอยู่ที่ **"ลิงหลังกล้อง"** ต่างหากล่ะ (ยืมคำพูดชาวบ้านมาใช้หน่อย)

ว่าแต่... อยากได้นั่นอยากได้นี่  ใครจะซื้อให้แกล่ะเจ้าลิงแอ๋มมมมม


![](http://askthephotographer.com/wp-content/uploads/2008/03/d60.jpg)



มีกล้องดีๆ ถูกๆก็แนะนำผมได้นะครับ ผมยังอ่อน
;)
**อามโน**
