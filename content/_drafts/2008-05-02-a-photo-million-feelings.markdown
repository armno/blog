---
comments: true
date: 2008-05-02 01:23:14
layout: blog
slug: a-photo-million-feelings
title: หนึ่งภาพ แทนล้านความรู้สึก
wordpress_id: 134
categories:
- Photography
tags:
- กล้องดิจิตอล
- ถ่ายภาพ
---

ช่วงนี้ไม่ค่อยได้อัพเดทบล็อกเลยครับ  ความจริงผมก็ป้วนเปี้ยนแถวๆนี้แหละ  เกาะติดอินเตอร์เน็ตอยู่ทุกๆวัน  แต่ไม่ได้อัพเดทบล็อกของตัวเองอย่างจริงๆจังๆซักที

ชีวิตผมตอนนี้ กำลังมีสิ่งที่สำคัญกว่าการเขียนบล็อกให้ทำครับ ... แต่ว่าสิ่งนั้นมัน **"เป็นความลับ" **น่ะ ^^




สิ่งที่ผมชอบมากอีกอย่างนอกจากการ[ดูดาว](http://www.armno.in.th/) ก็คือการถ่ายรูปครับ  ผมชอบหยิบกล้องมาถ่ายรูปเล่นไปเรื่อย  หามุมมองใหม่ๆให้ชีวิตบ้าง  แต่ผมไม่ค่อยชอบถ่ายรูปตัวเองนะครับ  Self Portrait ถ้าไม่จำเป็นหรือไม่มีอารมณ์ถ่ายจริงๆ ผมจะไม่ถ่ายเลยล่ะ

จำไม่ได้เหมือนกันครับว่าชอบถ่ายรูปมาตั้งแต่เมื่อไหร่แล้ว  แต่เริ่มศึกษาเรื่องการถ่ายรูปมากขึ้น คงเป็นช่วงม.ปลาย  เพราะว่าช่วงนั้นมีงานที่ต้องเก็บภาพเยอะครับ  ต้องเอาภาพที่ถ่ายได้มาทำนู่นทำนี่ สนุกไปอีกแบบ




กล้องที่ผมเคยใช้ มีเพียงตัวเดียวครับ เป็นกล้องคอมแพ็ค ยี่ห้อ **Sony Cybershot W5** ตัวนี้นี่เอง และก็ใช้จนถึงทุกวันนี้  ยังไม่มีวี่แววว่าจะเสียเลย ถือว่าทนมือผมมากๆ  เพราะเคยทั้งตกจากโต๊ะเรียนสูงหนึ่งเมตร  หรือแม้แต่ตากฝนถึงสองชั่วโมงเต็ม  ( คือตอนนั้นแขวนไว้ที่รถมอเตอร์ไซค์ แล้วลืมเก็บครับ ตากฝนทั้งรถทั้งกล้อง คิดได้อีกก็สองชั่วโมงกว่าๆแล้ว  ผมคิดว่ามันคงเสียแล้วแน่ๆ  แต่สุดท้ายมันกลับไม่เป็นอะไรเลย  แปลกดีเหมือนกัน )

ตอนนี้อยากลองเล่น **SLR** บ้างล่ะครับ  แต่ที่แน่ๆเลยคือผมยังไม่มีตังค์ซื้อมันหรอก  ผมกำลังเก็บอยู่ **ยอดเงินคือ ๐ บาทครับ** ;-)  แต่กล้องในฝัน สำหรับผมแล้ว ไม่มีหรอกครับ  ผมเชื่อว่าการถ่ายภาพที่ดีนั้น อุปกรณ์มันไม่ใช่สิ่งสำคัญที่สุด  สำหรับผมแล้ว สิ่งสำคัญที่สุดของผมก็คงเป็น **"ความรู้สึก"** ที่ภาพถ่ายนั้นๆสื่อออกมา  เพียงแต่ทุกวันนี้เริ่มเห็นข้อจำกัดหลายๆอย่างของกล้องแบบคอมแพ็คมากขึ้น เลยอยากลองเล่น SLR  บ้าง

ความฝันสูงสุดของผมในการถ่ายภาพ  คือการถ่ายภาพให้ได้อย่างที่ตาผมเห็น  ทุกครั้งที่สายตาของผมมีโอกาสได้เห็นอะไรที่น่าประทับใจ  ผมอยากจะบันทึกมันไว้  และแบ่งปันให้คนอื่นได้รับรู้** "ความรู้สึก"** ที่ผมได้ไปเจอมาครับ  ผมคงไม่ได้อยากเป็นคนที่ถ่ายแบบเก่ง ระดับเซียน ชัตเตอร์เทพ อะไรประมาณนั้นหรอกครับ

อ้อ และก็ความฝันอีกอย่าง ผมอยากทำ **Photoblog **แบบ [inphotos.org](http://inphotos.org/) ครับ ;-)
