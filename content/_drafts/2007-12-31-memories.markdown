---
comments: true
date: 2007-12-31 22:59:54
layout: blog
slug: memories
title: ความทรงจำสีจาง
wordpress_id: 116
categories:
- Life
tags:
- ความสุข
- อดีต
- เวลา
---

จั่วหัวเรื่องมาแบบนี้อย่าเพิ่งคิดว่าเป็นเพลงของปาล์มมี่ล่ะครับ  พอดีช่วงปีใหม่นี้ ผมมีโอกาสกลับไปอยู่บ้านเหมือนทุกๆปี  ก่อนกลับบ้านยังคิดๆอยู่ ไม่ค่อยแน่ใจว่า กลับบ้านครั้งนี้จะมีความสุขเหมือนทุกครั้งรึเปล่า ก็หวั่นๆใจอยู่เหมือนกัน  แต่ตอนนี้ผมไม่รู้สึกผิดหวังแม้แต่น้อย  ยังไง บ้านก็ยังเป็นบ้านที่อบอุ่นที่สุดเหมือนเดิม

เทศกาลปีใหม่นี้ ผมกลับบ้านแค่ 2 วัน  วันแรกผมอยู่กับเพื่อนๆสมัยมัธยมที่เคยเรียนห้องเดียวกัน  ถึงแม้เราจะกลับมาพบกันได้ไม่หมดทุกคน  แต่บรรยากาศก็ยังอบอุ่นเหมือนเดิม  ส่วนอีกวัน ผมอยู่กับครอบครัว ก็มีกิจกรรมกันตามประสาญาติพี่น้องแหละครับ

นี่แหละครับความสุขที่ผมรอคอยมา 1 ปี  ครั้งเดียวเท่านั้นในรอบปี ที่เราจะได้อยู่กับคนที่เรารักมากขนาดนี้  ตั้งแต่จบมัธยม มาเรียนต่อที่เชียงใหม่ ผมหวังไว้ตลอดว่า วันเก่าๆอันแสนอบอุ่นจะกลับมาอีกครั้ง  เชียงใหม่ ถึงจะเป็นเมืองที่น่าอยู่  แต่ยังไงๆก็ไม่ใช่บ้านเกิดของผม  คงไม่มีที่ไหนสุขใจ สบายใจเท่ากับบ้านเกิดของตัวเอง  ผมคิดอยู่ตลอดมาว่า  ผมต้องทำยังไงกับชีวิต  บรรยากาศเก่าๆเหล่านั้นจึงจะหวนกลับมาอีกครั้ง  เพราะผมเชื่อว่า สิ่งเหล่านี้เท่านั้น จะเติมเต็มชีวิตของผมให้สวยงามดังเดิม

แต่ีคิดเท่าไหร่ก็คงคิดไม่ออกหรอกครับ  เพราะมันเป็นไปไม่ได้  เวลามันย้อนคืนกลับมาไม่ได้  ไม่ว่าผมจะทำยังไง  ก็คงไม่สามารถเก็บบรรยากาศเหล่านี้ติดตัวไปได้ทุกที่ ทุกเวลา  อะไรผ่านเข้ามาแล้ว มันก็ต้องผ่านไปอยู่ดี  สิ่งที่ผมควรจะทำ คือการทำให้ชีวิตปัจจุบันมีความสุขมากที่สุด ไม่ควรไปจมปลักกับอดีต  มันมีไว้เพื่อแค่ให้นึกถึง  ไม่ใช่ว่าเราต้องทำชีิวิตให้เป็นแบบนั้นทุกวัน  เราสามารถทำให้ชีวิตของเรามีความสุขได้ทุกวัน  โดยที่ไม่ต้องคิดถึงอดีตที่ผ่านมาก็ได้  ความสุขของเรา ไม่จำเป็นต้องจำกัดรูปแบบไว้ ให้เหมือนที่ผ่านมา

"ทำวันนี้ให้ดีที่สุด"  ยังคงใช้ได้ดีทุกสถานการณ์ครับ
