---
comments: true
date: 2011-06-11 21:29:03
layout: blog
slug: me-interviewed
title: บทสัมภาษณ์ในหนังสืออ่างแก้วพลัส เมื่อครั้งเยาว์วัย
wordpress_id: 1717
categories:
- Life
tags:
- สัมภาษณ์
- อามโน
- อ่างแก้วพลัส
---

เคยเขียน[คราวก่อนนู้น](http://armno.in.th/2009/09/27/armno-on-magazine/) ว่ามีเพื่อนผมมาขอสัมภาษณ์ผมเพื่อไปลงหนังสือที่จะทำเป็นตัวจบ ชื่อว่า **อ่างแก้วพลัส** .. พอดีได้กลับมาอ่านอีกครั้ง เลยอยากเอามาเก็บลงบล็อกด้วย ถามเพื่อนแล้ว OK ลงได้ครับ

_ปล. สัมภาษณ์ตอนเรียนปี 4 ครับ .. ประมาณเกือบ 2 ปีที่แล้ว บางจุดก็ แหม เกรียนจัง
ปล. สอง ถ้าให้ผมตอบคำถามพวกนี้อีกครั้งในตอนนี้ คำตอบคงจะสั้นและกวนตีนกว่าที่เห็นเยอะเลย_

[![DSC_7563_thumb](http://files.armno.in.th/uploads/2011/06/DSC_7563_thumb_thumb.jpg)](http://files.armno.in.th/uploads/2011/06/DSC_7563_thumb.jpg)



ธีรัช พรหมรักษ์ชายหนุ่มที่ใช้ชีวิตเรียบง่ายแต่มีระบบแบบแผน เขามีมุมมองที่น่าสนใจในเรื่องความงามที่ฟังแล้วรู้สึกว่า อยากให้มีผู้ชายแบบนี้ หลาย ๆ คน เพราะเราเชื่อว่า ความคิดที่ดีเป็นพื้นฐานสำคัญในการดำรงชีวิตอยู่บนโลกที่แสนวุ่นวายใบนี้ แต่เราจะรู้ได้อย่างไรว่าความคิดดี ๆ จะบรรจุอยู่ในความคิดของผู้ชายหลาย ๆ คน ถ้าเราไม่ทำความรู้จักกับเขา

**คุณเห็นด้วยหรือไม่กับแนวคิดที่เน้นเรื่องรูปกายภายนอก**

เห็นด้วย คนเราก็ดูที่หน้าตาก่อนใครก็อยากมองสิ่งสวยๆ งามๆ  เป็นสัญชาตญาณอยู่แล้ว เพราะเราถูกสังคมหล่อหลอมให้เป็นแบบนี้ คนหน้าตาดีก็ได้เปรียบ จะถูกมองมากกว่า สำหรับผมแล้วเวลามองก็มองภายนอกเหมือนกัน แต่ถ้าจะให้ไปทำความรู้จักเพียงแค่มองภายนอกก็คงไม่ใช่ ต้องมีการทำความรู้จัก ได้ทำกิจกรรมร่วมกัน

**คุณคิดว่าจำเป็นหรือไม่ ที่ผู้หญิงไทยส่วนใหญ่ให้ความสำคัญกับสูตรสำเร็จความงามที่สื่อสร้างขึ้น **

ไม่จำเป็น ผู้หญิงทุกคนไม่จำเป็นต้องสวยความที่สื่อกำหนด ชอบผู้หญิงที่เป็นตัวของตัวเอง สวยในแบบของตัวเองมากกว่า เกิดมาอย่างไรก็เป็นอย่างนั้น สวยในแบบของตัวเองดีกว่า

**คุณชอบผู้หญิงในอุดมคติที่สื่อกำหนดไหม **

ชอบมอง แต่มองได้ก็แค่นั้น เพราะคิดว่าผู้หญิงไม่จำเป็นต้องเป็นแบบนั้นเสมอไป เพราะถ้าสวยเหมือนกันทั้งประเทศก็ไม่ได้ช่วยให้อะไรดีขึ้น สู้ความสวยที่เป็นตัวของตัวเองไม่ได้ ถึงจะไม่สวย แต่ก็เป็นตัวของตัวเองก็ดูดีได้

**คุณมีความคิดเห็นอย่างไรต่อสุภาษิตที่ว่า “ไก่งามเพราะขน คนงามเพราะแต่ง”**

ไม่เห็นด้วยเท่าไร การแต่งตัวทำให้ผู้หญิงสวยขึ้นได้ แต่ไม่จำเป็นสำหรับทุกคน เพราะผู้หญิงสวยโดยการไม่แต่งก็มี

**คุณคิดว่าภัยร้ายที่เกิดขึ้น อย่างเช่น การข่มขืน ถูกลวนลาม เกิดจากผู้หญิงแต่งตัวล่อแหลม หรือ ผู้ชายไม่ยั้งคิด **

ทั้งสองอย่าง เรื่องแบบนี้ขึ้นอยู่กับทั้งสองฝ่าย ตบมือข้างเดียวไม่ดัง เพราะผิดทั้งสองฝ่ายเลย ถ้าผู้หญิงไม่แต่งตัวโป๊มันก็ไม่เกิดเหตุขึ้น แต่จะโทษฝ่ายหญิงอย่างเดียวก็ไม่ได้ ผู้ชายก็ผิด ผู้ชายไม่คิดเรื่องแบบนี้ก็ไม่เกิด เป็นปัญหาต่อเนื่องเหมือนลูกโซ่

**ควรแก้ปัญหานี้อย่างไร**

แก้ทั้งหญิงและชาย ต่างคนต่างลดลง ไปลดข้างใดข้างหนึ่งก็ไม่ได้ ถ้าไปไล่กำจัดผู้ชายไม่ดี แต่ผู้หญิงทำตัวเหมือนเดิม สักวันก็ต้องเกิดเหตุขึ้นอีก หรือถ้าผู้หญิงแต่งตัวมิดชิด ก็มีผู้ชายที่คิดไม่ดีอยู่ดี

**คุณคิดว่า****ความงาม****ที่แท้จริงของผู้หญิงอยู่ที่ตรงไหน **

อยู่ตรงจิตใจ นิสัย ความคิด ทุกอย่างอยู่ที่มุมมองของแต่ละคน ความคิดดี จิตใจดี ถ้าดีจริง ๆ ก็จะแสดงออกมาเอง คนรอบข้างจะสัมผัสได้ ความสวยภายนอกมันก็แค่นั้น เหมือนเรากินเค้กที่แป้งข้างในแข็งแต่ครีมสวย น่ากินมาก  สุดท้ายก็ไม่มีใครอยากกินแป้ง .. อาจมีคนเถียงว่าเค้กไม่สวย ใครอยากจะกิน เค้กหน้าตาไม่ดี แต่อร่อยก็มีเยอะแยะ คนไม่สวยก็ต้องมาสัมผัสจริง ๆ ถ้าข้างในดีจริง ทุกคนก็จะรู้สึกได้ถึงความสวยนั้น แต่ก็ไม่ได้เหมาว่าคนสวยจะนิสัยไม่ดี เราก็อย่าตัดสินคนที่ภายนอก

**ถ้าเลือกได้ อยากเกิดเป็นเพศใด **

อยากเป็นผู้ชายนี่แหละครับ เพราะไม่เดือดร้อนอะไรจากการเกิดเป็นเพศนี้ ชีวิตปกติดี อะไรที่ดีก็ไม่อยากเปลี่ยนแปลง

**คุณมีความคิดเห็นอย่างไร****ต่อเพศที่สาม เรื่องความเหมาะสม****ใน****การแต่งกายในสถานศึกษา **

ปกติแล้วไม่ได้สนใจเรื่องนี้ แต่ถ้ามองถึงความเหมาะสมแล้ว มันไม่มีผิดมีถูก แล้วแต่มุมมองของแต่ละคน ต้องมองว่าเรายืนอยู่ตรงไหนแล้วมองลงมา หากมันเป็นกฎของมหา’ลัย ถ้ามันไม่ดี เขาก็คงไม่กำหนดขึ้น แต่มันก็ไม่ใช่เรื่องใหญ่ที่ส่งผลกระทบต่อใคร สำหรับผมใครจะแต่งอย่างไรก็ได้

**ขอบคุณ** นายธีรัช พรหมรักษ์ ภาควิชาวิศวกรรมคอมพิวเตอร์ คณะวิศวกรรมศาสตร์
ชั้นปีที่ ๔ มหาวิทยาลัยเชียงใหม่

_จาก อ่างแก้วพลัส เดือนกันยายน 2009_
