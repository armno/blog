---
comments: true
date: 2008-08-22 21:28:02
layout: blog
slug: think-before-any-talk
title: คิดจะพูด แต่ก็พูดอย่างไม่คิด
wordpress_id: 107
categories:
- Life
tags:
- WordPress
- คิดก่อนพูด
- ตื่นเต้น
- บล็อก
- พูด
- มังกี้อามโน
---

ขอยืมท่อนเด็ดจากเพลง **"ยาพิษ"** ของบอดี้แสลมมาใช้หน่อยละกัน พอดีวันนี้นั่งเรียนอยู่ดีๆ อาจารย์ให้ออกไปโชว์บล็อกซะงั้น ตอนแรกอ.ถามว่ามีใครเขียนบล็อกอยู่แล้วมั่ง ออกมาโชว์หน่อย ก็มีเพื่อนผมออกไปสองคน ส่วนผมน่ะพยายามทำตัวมิดชิด ไม่อยากแสดงตนมากนัก ในโลกอินเตอร์เน็ตนั้น ผมอาจจะยินดีที่จะโปรโมตบล็อกนี้ แต่ในชีวิตจริงกลับไม่ค่อยอยากเปิดเผยตัวเท่าไหร่ มัน **เขินๆ** ยังไงไม่รู้น่ะครับ พอหลังจากเพื่อนสองคนพูดจบ ไอ้บรรดาพรายกระซิบทั้งหลายที่มันนั่งข้างๆ ส่งเสียงโหยหวนเหมือนขาดสารอหาร **"มังกี้อามโน... มังกี้อามโนนนนน... ออกไปดิ..."** อ.เลยจับคลื่นโซนาร์ได้ หันมาถามผมว่า **"มีมั้ยครับ ถ้ามีเชิญหน่อย"** ด้วยความที่ผมโกหกใครไม่เป็น (เป็นคนดีซะ) ก็เลยออกไปโชว์ของหน่อย โดยที่ไม่ได้คิดอะไร ไม่ได้คิดแม้กระทั่งว่าออกไปเปิดเว็บนี้แล้วจะพูดอะไร

การออกไปพูดโดยที่ไม่ได้เตรียมตัวไปก่อนล่วงหน้าเลย มันเป็นอะไรที่ตื่นเต้นมากครับ ทั้งๆที่คิดว่าไม่เห็นจะต้องตื่นเต้นอะไรเลย **วินาทีนั้นผมรู้สึกได้ว่าหัวใจเต้นแรงมาก** ผมก็พูดๆแนะนำบล็อกมังกี้อามโนไปโดยที่ไม่ได้คิด พูดถึง WordPress นิดๆหน่อยๆ แล้วก็จบ กลับมานั่งที่เดิม

แต่พอกลับมานั่งที่เดิมเท่านั้นแหละครับ หัวสมองที่ฉลาดน้อยๆของผมกลับคิดถึงเรื่องที่อยากพูดแต่ไม่ได้พูด คิดถึงลำดับการพูดที่จริงๆแล้วมันควรจะมี ซึ่งตอนพูดเมื่อกี้ผมไม่ได้ใส่ใจมันเลย วินาทีนั้นผมเข้าใจตัวเองเลยว่า **ไอ้อาการตื่นเต้นเหล่านั้น มันมาจากการที่เราไม่ได้เตรียมตัวเตรียมใจออกไปพูดเลยนั่นเอง** โดยปกติแล้ว ผมไม่ค่อยเขินอาย ไม่กลัวต่อการพูดต่อหน้าคนเยอะๆซักเท่าไหร่ เพราะทุกครั้งผมรู้ตัวเองว่าต้องออกไปพูด แต่ครั้งนี้ไม่ใช่ มันไม่ได้เตรียมตัวอะไรเลย ความตื่นเต้นและความกดดันมหาศาลจึงพุ่งออกมา แทบจะคุมไม่อยู่แน่ะ **ผมเลยไม่รู้ว่าวันนี้ เพื่อนๆและอาจารย์ฟังผมพูดรู้เรื่องรึเปล่าน้อ?**

นั่งเรียนวันนี้ได้บทเรียนชีวิตอีกหนึ่งอย่าง **ไม่ว่าจะเป็นการพูดเรื่องอะไร พูดที่ไหน กับใคร สำคัญหรือไม่ สิ่งที่ต้องทำทุกครั้งก่อนการพูดก็คือการคิดถึงสิ่งที่เราจะพูด หรือสั้นว่า "คิดก่อนพูด" นั่นเอง** จะคิดสั้นๆแค่ว่า "ถึงเวลาพูดแล้ว" แค่นั้นมันไม่ได้ครับ ก่อนพูดอะไรก็ตามมันต้องคิดมากกว่านั้น การพูดมันไม่เหมือนการเขียน เขียนผิดยังลบได้ แต่พูดผิด พูดพลาด มันยากที่จะลบให้หายไป เพราะฉะนั้นไม่ว่าจะพูดเรื่องอะไรก็ตาม คิดสักนิดก่อนพูดก็ยังดี จะได้ไม่ต้องมานั่งนึกตรึกตรองอีกภายหลัง เหมือนผมในวันนี้

* ขอบคุณ **อ.โรเจอร์** ที่ให้โอกาสผมออกไปแนะนำ มังกี้อามโนดอทคอม
* ขอบคุณเพื่อนๆพรายกระซิบทั้งหลายที่ช่วยกันเรียกร้อง ว่าอยากดูมังกี้อามโน ถ้าไม่มีพวกคุณ ผมอาจจะไม่รู้ตัว และไม่ได้ข้อคิดดีๆอย่างในวันนี้